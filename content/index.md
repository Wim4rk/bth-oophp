---
title: "Olov Wimark"
---
# Olov Wimark

[FIGURE src="image/Cirrus-1.jpg?w=400" class="right" caption="Min katt Cirrus. Eller min frus egentligen, fast det vet inte Cirrus om."]

Jag vill helt kort berätta om mig själv. Född och uppvuxen i Söderala utanför Söderhamn, bonde på mödernet och lite allt möjligt på fädernet.

Vid min aktnings&shy;värda ålder kommer man ihåg när datorerna slog igenom, när de blev var mans egendom. Dyra var de, och de flesta hade ingen aning om hur man skulle använda dem, utom möjligen till att spela spel på. Väldigt få köpte skrivare, till exempel.

Själv hade jag ärvt en Spectravideo efter min kusin när han gick över till Amiga. Det var ett jätte&shy;fint set på den tiden. Rätt begränsat med minne, men hur mycket lagring som helst. Jag hade både band&shy;spelare och diskett&shy;station. Disketterna var 5 och en kvarts tum breda. Jag hade en skrivare som klarade ungefär ett kvitto i bredd, men det coolaste jag hade var en ritplatta. Det var jag ensam om i hela byn.

## Nya prylar

Jag har alltid varit en "early adopter". Mobil&shy;telefon som en tegelsten när jag gick på gymnasiet, hand&shy;dator när jag gick högskolan (Palm III, med lock och stylus). Innan smarta mobiler egentligen fanns så syn&shy;kroni&shy;serade jag min kalender och mina kon&shy;takter med datorn. Ingen stor sak idag, men på den tiden var det faktiskt lite svårt. Alla försökte att låsa in användaren till det egna systemet för att skapa lojala kunder.

Till slut orkade jag inte med det längre.

## Gamla prylar

[FIGURE src="image/Harrybladaren.jpg?w=250" class="right" caption="Harry leker med pappas kamera, en Hasselblad från slutet av 60-talet."]

Nu tycker jag inte att det finns någon anledning att byta ut en mobiltelefon som inte är trasig. Min dator är sex år gammal. Över lag försöker jag att leva ett liv som innehåller så lite manicker som möjligt. Jag är en av de där personerna som är svåra att nå om man inte ringer mig.

Jag är en hängiven foto&shy;graf, men även där har jag, från att ha varit längst fram i den digi&shy;tala utveck&shy;lingen återgå till det analoga formatet. Jag gör bättre bilder med gamla kameror som jag faktiskt förstår och kan använda till fullo.

När jag skriver på riktigt använder jag en skrivmaskin, jag har ersatt min handdator med en anteckningsbok (kolla gärna upp [BuJo][1], det har för&shy;ändrat mitt liv). Tan&shy;gent&shy;bordet till min dator är ett IBM Model M från 1989, och min dröm&shy;bil är en elektri&shy;fierad P1800.

Det är något av en mot&shy;sägelse att både vara teknik&shy;intresserad och att känna en motvilja mot tekniska prylar. Jag tror att nyckeln kanske finns i skapandet. Egent&shy;ligen har jag aldrig gillat prylarna, utan bara det som jag kunde skapa med dem. I kodandet får jag ett utlopp för det skapandet.

[1]: https://bulletjournal.com/
